<article>
    <header>
        <h1>
            Dag 5
            <span>Den første uka</span>
        </h1>
        <time datetime="2014-08-23">23. august 2014 . Isla Mujeres, Mexico</time>
        <img class="main-image" src="https://farm4.staticflickr.com/3915/14817947640_26bcafe154_h.jpg" alt="Tre neshorn, horn mot horn bak busk" />
    </header>

    <div class="post-content bg-subtle-grey">
        <p>
            Den lengste reisen starter på Isla Mujeres, en liten øy på sør-østkysten av Mexico. Øya er 7km lang og 800m på det bredeste, altså helt perfekt for langturer med løpesko på.
        </p>
        <p>
            Vi ankom sent på kvelden med ferga fra Cancun. Det lynte i horisonten, og blåste varm fuktig luft der vi satt på taket på ferga og lyttet til en ekte meksikansk spellemann.
        </p>
        <p>
            Etter en stormfull og bråkete natt stod vi opp til knallsol og godt over 30 grader. Det var levelig enn så lenge. Dagen ble startet med en solid frokost, og Hege fikk prøvd frokost-Taco for første gang. YAM! Det er i praksis tacolefser med eggerøre og bacon i, med salsa og guacamole ved siden av. Anbefales!
        </p>

        <div class="imagestrip col-3">
            <figure>
                <a href="https://www.flickr.com/photos/hegerokenes/14983394085/in/set-72157646265905569">
                    <img src="https://farm4.staticflickr.com/3844/14983394085_1e5f857031.jpg" alt="" />
                </a>
            </figure>
            <figure>
                <a href="https://www.flickr.com/photos/hegerokenes/14817929550/in/set-72157646265905569">
                    <img src="https://farm6.staticflickr.com/5596/14817929550_7555af0b3c_z.jpg" alt="" />
                </a>
            </figure>
            <figure>
                <a href="https://www.flickr.com/photos/hegerokenes/14960854236/in/set-72157646265905569">
                    <img src="https://farm4.staticflickr.com/3884/14960854236_af3960a231_z.jpg" alt="" />
                </a>
            </figure>
        </div>

        <h2>Verdens beste mountainbikes</h2>
        <p>
            For en 50-lapp kunne man leie sykler, mountainbikes, i følge plakaten. Ikke så dum ide for å ta en sightseeing runde på øya tenkte vi, og fant fram til den utleieren som hadde fått best anbefaling på TripAdvisor.
        </p>
        <p>
            Vel, hva får man for en 50-lapp, noen skrap av noen sykler. Nå hadde vi ikke sett for oss at utleiesykler var det mest nyeste og fancyeste, men et nedrustet vrak av en sykkel måtte vi fint nøye oss med. De fungerte bra nok til at vi kom oss rundt øya, og fikk sett på skilpadde-gården hvor de oppfostrer skilpadder som slippes ut i det fri når de er store nok. I følge usikre kilder slapp de i fjor ut 67 000 skilpadder.
        </p>

        <h2>Hvorfor akkurat Isla Mujeres?</h2>
        <p>
            Det er en, eller strengt tatt flere, STORE grunner til dette, nemlig hvalhai. Like utenfor Isla Mujeres samles hvert år hvalhai i 100-talls for å spise i perioden mai til september. Hvalhaien er verdens største fisk, og forskerne vet generelt lite om dette dyret. Blant annet når og hvordan den reproduserer, og når avkommene kommer til livet vet man ikke helt sikkert.
        </p>

        <h2>Endelig hvalhai</h2>
        <p>
            Vi booket oss hvalhaisafari og dro ut tredje dagen. Vi fikk opplyst at det muligens er siste året man får komme i vannet og snorkle med de, siden myndighetene er redd haiene skal slutte å komme til området om turismen blir for intens. Når vi etter en times båttur kom fram til stedet hvor hvalhaiene oppholder seg skjønner vi hvorfor. Det er rundt 20 båter rundt oss. Mellom de nærmeste båtene svømmer det rundt 8 hvalhaier på opptil 8 meter som såvidt bryter vannflaten. På hele feltet må der ha vært nærmere 50 hvalhai. Hege er så spent at hun skjelver. Vi er de to første fra vår båt som får gå i vannet, og kapteinen timer det slik at vi kommer i vannet ca 15m fra den ene hvalhaien. Det er en ca en meter høye bølger så det krever litt å holde følge med det store dyret som er i full vigør med sin egen greie. Det er en mektig følelse å se hvordan den beveger seg i vannet - rolig mens den jevnlig åpner munnen for å suge inn vann. Tenke seg til at verdens største fisk spiser organismer i vannet som ikke vi kan se med det nakne øyet. Når den første hvalhaien er kommet et stykke unna båten kommer en ny seilende inn fra siden.
        </p>

        <div class="embed-container">
            <iframe src='http://player.vimeo.com/video/103970242' frameborder='0' webkitAllowFullScreen mozallowfullscreen allowFullScreen></iframe>
        </div>


        <h2>Dykking Isla Mujeres nasjonalpark</h2>

        <p>
            Vi måtte få med oss litt dykking her på Isla Mujeres også. De har en stor nasjonalpark og et undervannsmuseum, hvor det er laget til ulike statuer for å skape et kunstig rev over tid. Statuene er satt ned for 2 og 4 år siden, og det er tydelig hvordan det blir integrert i livet på havbunnen. Selv om det er noe skremmende med å se fullfigurs mennesker stå på havbunnen er det alltid gøy å oppleve noe litt annerledes. Den samme kunstneren har gjort et lignende prosjekt på Lanzarote. MUSA - Museum Subaquatic of Art.
        </p>

        <iframe class="flickr-embedd" src="https://www.flickr.com/photos/hegerokenes/15003545945/in/set-72157646336765469/player/" frameborder="0" allowfullscreen webkitallowfullscreen mozallowfullscreen oallowfullscreen msallowfullscreen></iframe>

        <div class="embed-container">
            <iframe src='http://player.vimeo.com/video/104159938' frameborder='0' webkitAllowFullScreen mozallowfullscreen allowFullScreen></iframe>
        </div>

        <h2>Andre skatter på øya</h2>
        <p>
            Mange av øyas vegger er prydet med store fargerike verker. Gatekunst som det heter så fint på norsk, er å finne i store deler av byen.
        </p>
        <p>
            Maten har så langt vært upåklagelig, den er både billig og god. Vi har prøvd ut litt forskjellig, alt fra små lokale sjapper, til de litt mer vestlig influerte stedene. Roosters har for øvrig fantastiske bananbrød.
        </p>
        <p>
            På øya florerer det med mopeder og golfbiler som folk cruiser rundt i. Det er laget noen kreative fartsdumper ved hjelp av strosser (store tau) som er strukket over langs veien.
        </p>
        <p>
            Det er minimarkeder på hvert et hjørne, men det tok litt tid før vi endelig fant et ordentlig stort supermarked med ordentlig mat, og Jonas ble lettet over at de levde på noe annet enn Gatorade og pringles.
        </p>
        <hr class="last" />
    </div>
</article>
